---
layout: post
title:  "Klub rodičů velmi vítám"
autor: jitka
image: reznicek.jpg
quote: Klub rodičů je z mého pohledu velmi zajímavý a potřebný partner školy a já jeho oživení vítám.
quotecite: Tomáš Řezníček
tags: rozhovor
---
Vyzpovídali jsme našeho pana ředitele Mgr. Tomáše Řezníčka, abychom zjistili, jak vnímá obnovení Klubu rodičů.

<!--vice-->

**Co říkáte na obnovení činnosti klubu rodičů?**  
Je to něco, co si vlastně už dlouho přeji. Aby řevnická škola měla podobně jako naprostá většina základních škol fungující klub rodičů, který může pomoci při vzájemné komunikaci, ale třeba i při podpoře žáků ze sociálně slabších rodin. Klub rodičů je z mého pohledu prostě velmi zajímavý a velmi potřebný partner školy a já jeho oživení velmi vítám.

**Jak si vzájemnou spolupráci s klubem představujete?**  
Věřím, že naše spolupráce bude velmi intenzivní a že pravidelný kontakt a sdílení informací mezi školou a radou klubu pomůže při komunikaci a podpoří vzájemné vztahy. Mrzí mě, že se některé informace týkající se školy a toho, co se v ní děje, dozvídáme velkou oklikou „přes řevnické náměstí“ nebo Facebook. Škola často neví, co se v rodičovské veřejnosti děje. 
Přitom zpětná vazba je pro naši práci a další rozvoj školy velmi důležitá. 

<!--quote-->

**Řada rodičů dělá velmi zajímavé profese a mnozí mají i různé možnosti, které by pro školu mohly být zajímavé. Dovedete si představit, že by někteří rodiče přišli do školy a sdíleli své know how nebo že by zařídili zajímavou exkurzi v nějaké firmě, workshop pro žáky apod.?**  
Určitě ano. Dokonce si myslím, že jsme s tím před covidem v nějaké podobě už začali. Je to ale tak, že jen málokdy máme jasnou informaci o tom, co rodiče našich dětí dělají. O to větší máme radost, když za námi přijdou a nabídnou své zkušenosti a znalosti plynoucí z jejich povolání, ale i z jejich koníčků. Rychle mě napadá, že když se třeba učíme o včelách, může přijít do hodiny přírodovědy tatínek, který je včelař nebo když se ve fyzice probírají vesmírná tělesa, přijde do výuky maminka, která pracuje v Astronomickém ústavu Akademie věd. Líbilo by se mi i to, kdyby rodiče přicházeli do školy a vyprávěli dětem o profesích, které dělají a jak se k nim dostali. Co všechno třeba musí umět a zvládat, aby svoji práci mohli dělat. Díky tomu mohou děti lépe pochopit souvislost mezi tím, co se učí ve škole a tím, k čemu jim to v životě bude.

**Rodiče se zájmem o dění ve škole tedy vítáte?**  
Ano, samozřejmě. A věřím tomu, že právě klub může být pro takové rodiče dobrá možnost, jak se do dění ve škole zapojit. 

**Jeden příklad, jak se zapojit, jste již uvedl. Můžete zmínit další?**  
Napadá mě třeba školní knihovna nebo lyžařské výcvikové kurzy, které nejsou úplně levné, takže jsou pro některé děti bohužel nedostupné. Nebo vánoční trhy, školní ples anebo akademie na závěr školního roku. To všechno jsou akce, při jejichž organizování bychom zapojení a pomoc rodičů velmi uvítali. Nepochybuji o tom, že společně vymyslíme ještě další aktivity, které naši školu posunou zase o kousek dál a přispějí k tomu, aby děti do naší školy chodily rády a aby v ní nám všem bylo dobře. 
